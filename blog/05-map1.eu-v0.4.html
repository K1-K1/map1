<h1 id="map1.eu---vydána-verze-0.4"><a href="http://www.map1.eu">map1.eu</a> - Vydána verze 0.4</h1>
<p>Po delší usilovnou prací naplněné odmlce byla vydána verze Alfa 0.4 <a href="http://www.map1.eu">map1.eu</a>. Jedná se o velký skok směrem k první Beta verzi. Zvětšení 16+ byla v podstatě zcela přepracována, ale i menší zvětšení prošla masivním faceliftem. Bylo přidáno gridinfo, které podstatně doplněje informace na mapě zobrazené.</p>
<h2 id="co-je-nového">Co je nového?</h2>
<ul>
<li><strong>Gridinfo</strong>: K velké řadě prvků na mapě se v levém dolním rohu zobrazují bližší informace, na této funkcionalitě se bude ještě pracovat.</li>
<li><strong>Veřejná doprava</strong>: Byly přidány autobusové, tramvajové a vlakové zástávky. Tramvajové koleje.</li>
<li><strong>Landcover</strong>: Byla provedena celková revize výplní ploch a bylo doplněno mnoho doposud nezobrazovaných (vinice, sady, skládky, lomy, elektrárny a mnohem víc).</li>
<li><strong>Popisky landcover</strong>: Pokud má pokryv plochy nějaký text, tak je nyní zobrazen, velikost písma je volena podle velikosti pokryvu.</li>
<li><strong>Vylepšení protected areas</strong>: Bylo přepracováno zobrazování přírodních památek atp. Dále bylo doplněno zobrazování jejich názvů, a to opět dynamicky podle jejich plochy.</li>
<li><strong>Revize symbolů</strong>: Zobrazování symbolů bylo přepracováno tak, aby bylo jednotnější. Byl zaveden systém tematických září kolem symbolů a jejich názvů.</li>
<li><strong>Omezení</strong>: Počínaje touto verzí se zobrazují štítky informující o tom, kdo může danou komunikaci používat. Dále se červeně proškrtávají oblasti s omezeným či zakázaným přístupem.</li>
<li><strong>Revize cest</strong>: Zobrazování cest bylo revidováno a bylo přidáno vykreslovnání jednosměrek.</li>
<li><strong>Celkový redisign</strong>: Map1.eu prošla celkovou barevnou korekturou tak, aby barvy dávaly větší smysl a mapa tak byla přehlednější. Optimalizace se také zaměřovaly na lepší zobrazení mapy na zařízeních s vysokým rozlišením.</li>
<li>Rendering byl přepracován tak, aby mohl plně využívat multitasking. Dále se uskutečnil přechod od sqlite zpět na postgis.</li>
<li>Mnoho dalších drobností.</li>
</ul>
<h2 id="co-se-nestihlo-a-co-dál">Co se nestihlo a co dál?</h2>
<p>Ještě je třeba doladit gridinfo na straně klienta tak, aby nebylo rušivé. Dále chybí už jen pár drobností. Doufám, že příští verze 0.5 bude označena za betu.</p>
<p>Je jasné, že první Beta bude obsahovat ještě mnoho chyb. Věřím však, že nebude trvat mnoho týdnů a dotáhnu mapu k první stabilní verzi.</p>
<h2 id="ještě-trochu-vzdálenější-plány">Ještě trochu vzdálenější plány</h2>
<p>Na tomto místě bych se rád rozhovořil o dvou projektech, které bych rád inicioval. Rád bych tím oslovil Vás, programátory, a pokud bych našel dostatečné množství rukou a mozků, mohl bych jeden či druhý projekt na githubu rozjet. Krátce bych tedy představil, o co by se jednalo:</p>
<h3 id="potenciálně-client-side-routovací-engine">Potenciálně client-side Routovací engine</h3>
<p>Routování (tedy vyhladávání nejvhodnější cesty z bodu A do bodu B) dnes nad OSM daty provádí leckterý program. Tento by však svoji architekturu přizpůsoboval tomu, že by mohl běžet na straně klienta a ze serveru si pouze stahoval potřebná data. Meritum věci by bylo v nalezení vhodného algoritmu a vhodného uložení dat tak, aby nebyl přesun dat mezi klientem a serverem větší brzdou než samotné obtěžování serveru s vyhledáváním nejkratší cesty. Kromě této vlastnosti bych rád do routování začlenil možnost přihlížet k dalším parametrům jako je výškový profil či kvalita terénu.</p>
<h3 id="nový-renderovací-engine">Nový renderovací engine</h3>
<p>Ano, toto je velmí odvážné. Po té, co jeden rok pracuji s Mapnikem mám už trochu ponorku. Mapnik je sice špička v renderování, ale já už poslední půl rok nedělám nic jiného, než že bojuji s jeho nedokonalostí. Mapnik nemá téměř žádné nástroje kartografické generalizace. I taková jednoduchá věc jako posunutí je ve stávající verzi Mapniku pro symboly nepodporováno. Chtěl bych udělat program, který by kreslil mapu ne jako obrázek 1:1 z dodaných vektorových dat. Chtěl bych od začátku navrhnout program, který bude dodržovat zaběhlé kartografické postupy a pokusit se o jejich automatizaci. Mluvím o programu, pro který by bylo samozřejmostí data <a href="http://cs.wikipedia.org/wiki/Generalizace">generalizovat</a>. Pokud toto čte nějaký kartograf programátor (a nebo vlastně i kdokoliv jiný), ať do toho se mnou jde, mapy by totiž pak mohly vypadat úplně jinak.</p>
<p>Tak toto jsou ty dva projekty. Pokud se objeví zájem, založím github projekty, diskusní fóra, rozvedu nápady, které mám v hlavě. Sám na to ale rozhodně nestačím.</p>
<h2 id="poděkování-za-podporu-finanční-i-jinou">Poděkování za podporu finanční i jinou</h2>
<p>Na prvním místě bych chtěl poděkovat společnosti <a href="http://ultimumtechnologies.com/">Ultimum technologies</a>, která mi bezplatně poskytla výpočetní výkon.</p>
<p>V neposlední řadě chci poděkovat všem, kteří <a href="http://map1.eu/donation.html">přispěli na projekt map1.eu</a>. K dneštnímu dni jsem vybral 6000Kč. Z těchto prostředků hradím náklady na provozování dvou VPS u jiných firem než je Ultimum technologies.</p>
<p>I přes veškerou vaši pomoc, za kterou jsem vděčný, stále nemám prostředky, které by zaplatily moji práci. Vzhledem k tomu, že posledních sedm měsíců pracuji na map1.eu téměř na plný úvazek, stává se pomalu finanční otázka palčivě aktuální. Od záčátku je mojí strategií poskytovat mapy zadarmo a vydělávat na doprovodných službách. Pevně věřím, že toto období vývoje překlenu a na tomto rozhodnutí nebudu muset nic měnit.</p>
<h2 id="závěrečný-seznam-odkazů-týkajících-se-projektu">Závěrečný seznam odkazů týkajících se projektu</h2>
<ul>
<li>Mail projektu: info@map1.eu</li>
<li>Github: <a href="https://github.com/bigr/map1">github.com/bigr/map1</a></li>
<li>Donace: <a href="http://map1.eu/donation.html">map1.eu/donation.html</a></li>
<li>Facebook: <a href="https://facebook.com/Map1eu">facebook.com/Map1eu</a></li>
<li>Twitter: <a href="https://twitter.com/map1eu">twitter.com/map1eu</a></li>
</ul>
