[map1.eu](http://www.map1.eu) - Vydána verze 0.3
========================================================================

Právě byla vydána verze Alfa 0.3  [map1.eu](http://www.map1.eu). Na 
vykreslování dlaždic tato verze nic nemění, je totiž zaměřena na 
uživatelské rozhraní. Kromě oprav chyb je výrazně vylepšen tisk. 

Co je řešeno v této verzi ?
---------------------------

* __[#091](https://github.com/bigr/map1/issues/91)__ - Předělání tisku, hlavní těžiště práce.  Více se dočtete níže.
* __[#086](https://github.com/bigr/map1/issues/86)__ - Vyhledávání přepracováno, opraveno a zpřehledněno.
* [#059](https://github.com/bigr/map1/issues/59),
* [#087](https://github.com/bigr/map1/issues/87),
* [#023](https://github.com/bigr/map1/issues/23) - Facelift routování.

Tisk map
--------
Jedním z cílů map1.eu je snadný tisk map z internetu. Každý, kdo jste
si zkoušel vytisknout mapu ať už ze Seznamu nebo z jiného serveru, mi
snad dáte za pravdu, že to není nic pěkného. Zaplnit mapou celou stránku
je takřka nemožné a chtít, aby byl tisk nakalibrován například na měřítko
1:50000 zůstane navždy nevyplněným přáním. Vytisknutí více stran se stává
misí, která vám zabere celé odpoledne.

Chci to změnit. __Map1eu tiskne do PDF.__ Umožňuje si vybrat přesnou oblast,
kterou chcete tisknout, měřítko, formát a orientaci stránky.  Vygenerovaný
dokument se pak podobá autoatlasu. Obsahuje přehledovou stránku, kde
je klad dalších listů a jednotlivé listy mapy obsahují odkazy na další stránky.
Zatím je to jen začátek. Do budoucna plánuji přidat legendu, jmenný rejstřík
a mnoho dalšího.

Technická poznámka: PDFka jsou generována javaskriptem na straně klienta,
což znamená, že pro server je operace tištění mapy pouze poskytování 
statického obsahu (dlaždic s mapou). To výrazně zvyšuje kapacitu, kterou 
je server schopný obsloužit. Do budoucna chci nechat počítat klienta místo 
serveru co nejvíce. Například i routování bych rád prováděl pomocí javaskriptu
na straně prohlížeče. Jediná nevýhoda tohoto řešení je v tom, že ke stažení
velkého souboru (malé lze stahovat i jinak) vygenerováného javaskriptem
je třeba flash (downloadify). Nezbývá než doufat, že do budoucna tato
povinnost odpadne.


Co dál?
-------
Další verze (0.4 alfa) se bude opět věnovat samotné mapě. Na githubu, zde 
na blogu a v mé hlavě se nashromáždilo mnoho problémů. Rád bych jich
většinu vyřešil a proto patrně bude vydání nové alfy trvat trochu déle
než obvyklých 14 dnů. 

Výsledek snahy strukturovaně sepsat cíle příští alfy je tento:

* Gridinfo - při přejíždění kurzorem přes mapu se budou automaticky zobrazovat
informace o oblasti ležící pod kurzorem 
* Veřejná doprava - Letiště, zastávky, stanice, nádraží, tramvaje, ...
* Podrobná měřítka - Měřítka 16+ jsem zatím moc neřešil. Nyní budu.
* Pro řidiče - Kilometráže, čísla sjezdů, vylepšení zobrazování čísel silnic.
* Pro vodáky - Jezy, kanály, ...
* Omezení - Zákazy vjezdu, jednosměrky, omezení rychlosti. 


Poděkování za podporu finanční i jinou
--------------------------------------
Je to pro mě příjemné překvapení. Poté, co jsem v [minulém článku](http://map1.blog.root.cz/2013/03/04/map-eu-vydana-verze-0-2/), poprosil
o finanční i jinou podporu, se skutečně našlo několik z vás, kteří
na map1.eu přispěli. K dnešnímu datu se mi podařilo "vyžebrat" 2500Kč.
Sice to není částka, která by mě uživila (projektu se nyní věnuji na 90%
úvazku), ale pomůže mi zaplatit servery na 2 měsíce dopředu. Největší
pozitivum této skutečnosti však je, že mi tato Vaše podpora vlévá 
elán do žil. A ten elán mě drží v noci v bdělém stavu nad klávesnicí počítače o 
pár chvil déle.
 
A když jsme u těch serverů, tak se našel sponzor, který mi poskytne výpočetní výkon.
Zatím jsem ve fázi instalace, takže se může ještě něco pokazit a celá věc zhatit.
Proto jeho jméno zatím neprozradím. (Kdyby byla náhodou zkušenost negativní, tak abych mu neuškodil).
 
__Ještě jednou děkuji všem, kteří mě podporují [finančně](http://map1.eu/donation.html) i jinak. Předem
děkuji i těm, kteří tak v budoucnu učiní. Velký dík také patří Vám všem,
kteří nahlašujete chyby na [githubu](https://github.com/bigr/map1) i zde na blogu.__ 
 
Závěrečný seznam odkazů týkajících se projektu
----------------------------------------------
* Mail projektu: info@map1.eu
* Github: [github.com/bigr/map1](https://github.com/bigr/map1)
* Donace: [map1.eu/donation.html](http://map1.eu/donation.html)
* Facebook: [facebook.com/Map1eu](https://facebook.com/Map1eu)
* Twitter: [twitter.com/map1eu](https://twitter.com/map1eu)
